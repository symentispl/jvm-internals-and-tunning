# JVM: przez dziurkę od klucza

JVM to złożona maszyna, która napędza nasze systemy. Codziennie w pocie czoła
przerzuca terabajty obiektów pomiędzy kolejnymi generacjami w GC, generuje
strumienie optymalnego kodu skompilowanego przez jeden z kompilatorów JIT,
w międzyczasie próbując dogadać się z systemem operacyjnym.
Jednak nie zawsze w naszej maszynowni wszystko przebiega zgodnie z planem.
Gdzie szukać informacji? Jak odczytywać i interpretować wartości metryk?
Kiedy winny jest JVM, nasza aplikacja, a w jakim przypadku system operacyjny?

## Za uchyloną kotarą

Podczas tej sesji postaram się pokazać dostępne narzędzia,
magiczne przełączniki i dostępne rozwiązania potrzebne w pracy
każdego "kryminologa" JVM.
Sesja będzie przeznaczona dla osób, które zaczynają przygodę z optymalizacją JVM.
Porozmawiamy o zapisywaniu zdarzeń z JVM, narzędziach ukrytych w JDK,w tym także
Java Mission Control i Flight Recorder i zobaczymy jak Java płonie :).
Nie zapomnimy też o narzędziach dostępnych w systemie operacyjnym Linux.

## Przyłapani w akcie

Uzbrojeni w narzędzia i wiedzę, podczas tej sesji spróbujemy przekuć teorię
w praktykę.
Na naszej drodze staną zasobożerne procesy, wściekle pożerające CPU, RAM
i IOOPS naszego systemu.
Spróbujemy je odnaleźć i, korzystając z narzędzi, zidentyfikować źródło problemu.
Na dostarczonych serwerach uruchomione będą procesy JVM, a my bez dostępu do kodu
źródłowego oddamy się zawiłościom inwestygacji i wkroczymy w świat
kryminalistyki JVM.

## Błogosławieni, którzy ujrzeli maszynę

Ten rozdział poświęcimy JMH (Java Microbenchmark Harness), narzędziu które
pozowoli nam pisać testy wydajnościowe naszego kodu.
Poznamy API JMH, bogaty zestaw opcji oraz jak konstruować testy wydajnościowe
by nie ulec iluzji, iż wszystko działa poprawnie.
To wszystko na kilku przykładach, które między innymi porównają wydajność
struktur danych dostępnych w Java SDK.

## Epilog

Zapraszam Was na podróż w głąb maszyny. Zabierzcie ze sobą terminal, Java 8,
ulubione IDE i dziecięcą ciekawość.
Warsztaty zakładają, że programujecie w Java na przyzwoitym poziomie,
a JVM jest Wam obcy, jednak macie w sobie głód zrozumienia,
jak to wszystko działa.
